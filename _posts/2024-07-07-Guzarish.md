---
title: "Guzarish"
date: 2022-01-24
categories: Kalaam
tags: Urdu
---

Ho sake to tum ab laut kar na he aana  
Main lakh duaon mein tumhe maang loon  
Tumhari chaah mein roz kat'ta rahoon  
Tum wahin rehna, uske paas, mujhse door  

Kyunki agar kisi khwab se nikal kar, tum Laut bhi aayin  
Tab bhi tum wo nahi hogi jisse mujhe pyaar hua tha  
Pehli mohabbat ke baad tum badal gayi hogi  
Uske pyaar ne tumhe badal diya hoga  

Tum aayin bhi to na jaane kaise rahogi  
Aasteen chadhane ki aadat se le kar  
Chutki mein cigarette pakadne ke tareek tak  
Sab kuch tumhe uski yaad dilaayega, dil jalayega  

Mera tumse apni muhabbat ke vaade karna  
Tumhari tareef karna, tum par Fida ho jaana  
Ye sab jo tumhare saath pehle bhi hua hoga  
Kya is baar bhi tumhe in par pyaar aayega ?  

Main agar tehelte hue tumhara haath pakad loon  
Kabhi kisi baat ke beech mein tumhe Yun he choom loon  
Tumhara naam le kar uske aage apna naam jod doon  
Kya tumhe bhi utna he achha lagega jaise pehli baar laga tha  

Aise bohat se sawaal hain mere jo raat'on ko sone nahi dete  
Wo raatein, zindagi ki tarah, beet jaati hain  
Aadhi tumhe yaad karne mein  
aur aadhi tumhe bhool jaane mein  