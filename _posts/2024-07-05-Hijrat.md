---
title: "Hijrat"
date: 2024-07-01
categories: Kalaam
---


Apne hisse ke farz liye  
Kuch ummedien baandhe  
Ek gali se nikal kar  
Ek sheher ke ho gaye the  

Naye sheher ki chaudi sadke  
Bhari hui thi bikhre khwabo se  
Mere khawabo se  
Mere jaiso ke khwabon se  

Deewaron par papdiyan padi thi  
Rehne waalo ke armano ki  
In armano ke gehre rang ke peechhe se  
Majboori ki seelan jhaankne lagi thi  

Jin ungliyon se duniya chalni thi  
Un mein ab ek cigarette hai  
Maathe par tram line si lakeere hain  
Aankhe khawabo ke bojh tale dhas gayi hain  

Saans lene ke liye hawa hai  
Zinda rehne ke liye dost hain  
Sheher ki hawa zehreeli hai  
Sheher ke dost zehreele hain  

Jeb mein thoda aur paise hain  
Par ab paiso ka mol khatam ho chuka hai  
Sheher mein aadmi bohat ho gaye hain  
Aadmiyon ka sheher khatam ho Gaya hai  

