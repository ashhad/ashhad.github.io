---
title: "Mujhe yaad sab kuch hai, Main bhoola kuch bhi nahi"
date: 2023-11-13
categories: Kalaam
---

Tumse Judi kayi baatein yaad hain ab bhi  
Baatein Jo bhool jaane par tum naraz ho jaya karti thi  
Wahi baatein Jo ab bhulaye nahi bhoolti hain  
Tumhe shayad ye Jaan kar khushi ho ki  
Mujhe yaad sab kuch hai  
Main bhoola kuch bhi nahi  

Tumhare Ghar ke masle masail  
Tumhare aabayi qisse  
Tumhari badi behen ki shikayatein  
Tumhare rishtedato ki hikayatein  
Mujhe yaad sab kuch hai  
Main bhoola kuch bhi nahi  

Tumhare Ghar ke saare raaste  
Tumhari dosto ke mobile number  
Tumharae cafe ka pasandeeda order  
Tumhare baalon ki khushboo  
Mujhe yaad sab kuch hai  
Main bhoola kuch bhi nahi  

Log kehte Hain ki hume ab kuch yaad nahi rehta  
Doctor kehte Hain ki yaaddasht kamzor hai  
Amma ka ilzam mobile to dosto ka shaq kaam par hai  
Ab in sab ko bhoole bhatko ko kaise bataun ki  
Mujhe yaad sab kuch hai  
Main bhoola kuch bhi nahi   

Tumhari yaum-e-paidaish ki tareekh  
Apne raqeeb ki paidaish ki tareekh  
Humare tarq-e-talluqat ki tareekh  
Tumhari shaadi ki tareekh  
Mujhe yaad sab kuch hai  
Main bhoola kuch bhi nahi  