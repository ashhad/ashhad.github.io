---
title: "Haarna aur Jeena"
date: 2024-08-26
categories: Kalaam
tags: English
---

Ye hatasha ye udaasi koi nayi baat to nahi  
Pehle bhi to kitni baar hua hai yun he  
Ki khoon se seenche khwaab aankho se beh gaye  
Aise aur bhi to kayi muqaam the pehle jahan  
Manzil saamne thi par raaste kho gaye the  
Aur qismat aankh mila kar ojhal ho gayi  

Seene mein udta ye ghubar-e-gham naya to nahi  
Ye duniya khatam ho jaane ki hatasha  
Ummedon ke ghut'ti hui cheekhein  
Hasraton ka dekhte dekhte vehshat ban jaana  
Khwahish ka khalish banne ka ye andhera safar  
Dil-e-naummeed mein bante bigadte Vasvase  

Jab ye sab Naya nahi to in par hairani kyun  
Ye uljhan kyun ye afsos-daari kis baat ki  
Shajar par naye patte sada aate rahenge  
shorish-e-zindagi yun he chalti rahegi  
Lazzat-e-giriya-o-zaari se dil oob jaaye jab  
Badhe chalo agle sabab-e-giriya ki taraf  
