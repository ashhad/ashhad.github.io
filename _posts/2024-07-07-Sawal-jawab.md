---
title: "Sawaal Jawab"
date: 2023-10-25
categories: Kalaam
---

Kuch sawal hain Jinke jawab chahiye  
Khokhle Dilaase nahi, muhavre nahi  
Jawaab jo sabr de, sabr aazmaye nahi  
Jis se kuch hal nikle, kuch sukoon mile  

Sawal zara sa hai bilkul  
Kab tak dua maangni hoti hai  
Kab tak ummed lagani hoti hai  
Ki koi hai kahin jo sun raha hai  

Koi to inteha hogi intezaar ki  
Ye girya-o-zari kab tak chale  
Kab phootega aasman ka seena  
Kab kun hoga, kab maqbooliyat barsegi  

Kahin se koi ishaara to aaye ki meri maang jayaz hai  
Ya mere maangne ka tareeqa sahi hai  
Ki jisne maangne par Dene ka waada Kiya hai  
Us tak baat pohoch bhi rahi hai  


Ab us haashiye par hoon jis ke aage bas mayoosi hai  
Par usne to kaha hai ki mayoosi kufr hai  
Mayoosi kufr hai aur khud-sozi haram hai  
Hashiye ke udhar jaa nahi sakte, idhar jee nahi paa rahe  

Jin thaki aankho se khwaab dekhe wo  
Unhi ki god se aansu ban kar beh gaye  
Sab ko zinda rakhne ke liye na jaane  
Kitni khawahishein aur dafnani hain  

Ek ajeeb si musalsal jumbish hai zehen mein  
Wahi ek sawal phirta rehta hai ki  
Kya ye aakhri baar haath uthe hain is dua ke liye  
Ya kal phir se ek aur hasrat ke liye Rona hai  
